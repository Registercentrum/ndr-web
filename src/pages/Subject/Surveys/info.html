<h1 class="pb4 mb4 bb b--gray">Information om diabetesenkäten</h1>

<accordion close-others="true">
  <accordion-group heading="Varför ska jag fylla i diabetesenkäten?" is-open="true">
  <p>Din läkare och diabetessjuksköterska vill veta hur du mår. De vill också veta hur din diabetes påverkar dig i ditt dagliga liv och hur du tycker diabetesvården fungerar. Genom att besvara enkäten får du stöd i att förmedla detta. Resultatet av dina enkätsvar visas för dig och för vårdpersonalen på din mottagning som en sammanställning med poäng på olika frågeområden. Du kan själv titta på dina resultat av enkäten genom att logga in på fliken ”För dig med diabetes” på Nationella Diabetesregistrets (NDR) hemsida www.ndr.nu</p>

  <p>NDR är ett kvalitetsregister som används för att utvärdera och förbättra vårdens kvalitet. Genom att svara på enkäten bidrar dina svar med information då diabetesvården utvärderas. Vill du läsa mer om kvalitetsregister, klicka här länk till ”Vad är ett kvalitetsregister och hur används det?”</p>
  </accordion-group>
  <accordion-group heading="Vad handlar enkäten om?">
    <p>Enkäten heter ”Enkät till dig som har diabetes” och innehåller två delar med totalt 33 frågor. Den första delen handlar om hur du mår och hur din diabetes påverkar dig i ditt dagliga liv. I den delen finns frågor som till exempel: Hur har du mått rent allmänt de senaste fyra veckorna? Oroar du dig för att få för lågt blodsocker? Hur fungerar det för dig att ta hand om din diabetes i vardagen?</p>
    <p>Den andra delen handlar om hur diabetesvården stödjer dig att ta hand om din diabetes. Exempel på frågor i den delen: Får du komma till sjuksköterska för din diabetes så ofta som du tycker att du behöver? Får du prata om det som är viktigt för dig vid besöken för din diabetes? Hur nöjd är du med de hjälpmedel du har för att mäta ditt sockervärde?
    Resultatet av dina enkätsvar sammanställs i tolv olika frågeområden, s.k. dimensioner som poängsätts från 0 till 100.  Vill du veta mer om enkäten, klicka här länk till ”Hur har enkäten tagits fram?”</p>
  </accordion-group>
  <accordion-group heading="Jag vill svara på enkäten, hur gör jag?">
    <p>Du hittar enkäten på www.ndr.nu och klickar på ”För dig med diabetes” för att logga in. För att kunna besvara enkäten måste du ha fått en inbjudan från din vårdgivare och detta sker vanligtvis per brev.</p>
    <p>Du loggar in med mobilt BankID eller en engångskod som du får med inbjudan.  Använder du mobilt BankID kan du både besvara enkäten, se det uträknade resultatet och dina andra värden i  din diabetesprofil. I diabetesprofilen kan du se dina medicinska resultat som t.ex. HbA1c och blodtryck och dina besvarade enkäter. Har du inte mobilt BankID kan du istället använda en engångskod. Engångskoden ger dig möjlighet att besvara enkäten men av säkerhetsskäl kan du inte se hela din diabetesprofil.</p>
  </accordion-group>
  <accordion-group heading="Hur ofta kommer jag att fylla i enkäten?">
    <p>Det är din vårdgivare som i samråd med dig bestämmer hur ofta du ska fylla i enkäten. Ett riktmärke kan vara att besvara den en gång per år inför ditt besök på diabetesmottagningen. Enkäten kan också användas för att t.ex. utvärdera hur en ny behandling fungerar. Det är frivilligt att besvara enkäten. För att kunna besvara den så måste du ha fått en inbjudan från din vårdgivare och detta sker vanligtvis per brev.</p>
  </accordion-group>
  <accordion-group heading="Hur har enkäten tagits fram?">
    <p>Enkäten ”Enkät till dig som har diabetes” är framtagen av Nationella Diabetesregistret (NDR) och arbetet har skett i flera steg (1). För att från grunden ta reda på vad som är viktigt för personer med diabetes gjordes först en intervjustudie. I den studien ingick vuxna personer med typ 1 diabetes eller typ 2 diabetes, både kvinnor och män, i olika åldrar och som haft diabetes olika länge. Resultatet från den studien är grunden för frågeområden och frågor i enkäten. Flera personer med olika kunskap om diabetes och frågeformulär har sedan varit delaktiga i det fortsatta arbetet att ta fram enkäten, däribland personer med diabetes, patientföreningar, diabetessjuksköterskor, läkare, Statistiska Centralbyrån och forskare.
    Enkäten innehåller 33 frågor där den första delen (21 frågor) handlar om hur du mår och hur din diabetes påverkar dig i ditt dagliga liv och den andra delen handlar om hur diabetesvården stödjer dig att ta hand om din diabetes (12 frågor). Svaren på de olika frågorna redovisas inte separat utan vägs samman och ger ett beräknat värde (mellan 0-100) för 12 olika frågeområden, så kallade dimensioner.</p>
    <p>De tolv olika dimensionerna är:</p>

    <ol>
      <li>Allmänt mående</li>
      <li>Stämningsläge och ork</li>
      <li>Trygghet (fri från oro för blodsockret)</li>
      <li>Hantera min diabetes</li>
      <li>Mat och motion </li>
      <li>Inte hindrad av diabetes</li>
      <li>Inte hindrad av blodsockret</li>
      <li>Stöd från andra personer</li>
    </ol>

    <ol>
      <li>Stöd från diabetesvården</li>
      <li>Tillgänglighet</li>
      <li>Kontinuitet </li>
      <li>Hjälpmedel och medicin</li>
    </ol>


    <p>Referens:</p>
    <ol>
      <li>Svedbo Engström M, Leksell J, Johansson UB, Gudbjörnsdottir S.</li>
    </ol>

    <p>What is important for you? A qualitative interview study of living with diabetes and experiences of diabetes care to establish a basis for a tailored Patient-Reported Outcome Measure for the Swedish National Diabetes Register. BMJ Open. 2016 Mar 24;6(3):e010249.</p>
  </accordion-group>
  <accordion-group heading="Vem får se mina enkätsvar?">
    <p>Den vårdgivare som har bett dig fylla i enkäten kan se resultaten i form av en poängsumma för olika frågeområden, så kallade dimensioner. Ingen kommer se dina exakta svar på varje fråga. Om du är med i Nationella Diabetesregistret (NDR) så skickas dina enkätsvar dit.</p>
    <p>Uppgifterna i NDR används för att utveckla och säkra vårdens kvalitet och framställa statistik för forskning inom hälso- och sjukvården. I statistik från NDR bearbetas dina uppgifter tillsammans med uppgifter från andra patienter och sammanställs på gruppnivå. Detta betyder att det inte går att identifiera enskilda individer i det sammanställda materialet. Forskare kan ansöka om att få tillgång till avidentifierad information från ett kvalitetsregister. Uppgifterna får bara lämnas ut om det står klart att varken patienterna eller deras närstående på något sätt kan skadas av det och det måste godkännas av en etikprövningsnämnd.</p>
  </accordion-group>
  <accordion-group heading="Vad är ett kvalitetsregister och hur används det?">
    <p>Vården rapporterar till olika kvalitetsregister, däribland Nationella Diabetesregistret (NDR). Uppgifterna i ett kvalitetsregister är till för att utvärdera och förbättra vårdens kvalitet. I registren samlas information in om så många patienter som möjligt. Det handlar om vilka besvär patienterna har, vilka åtgärder som sätts in och vad de ger för resultat. Med hjälp av uppgifterna går det att avgöra vilka arbetssätt, behandlingsmetoder och läkemedel som ger bäst resultat.  Ju fler patienter som är med desto säkrare blir slutsatserna. Uppgifter från kvalitetsregister används också för att jämföra vårdens kvalitet på olika vårdenheter och är en hjälp för den enskilda vårdenheten att följa upp hur väl den följer nationella riktlinjer. Uppgifterna i registret får användas för att framställa statistik och efter etikprövning även användas för forskning. Ibland samkörs data från kvalitetsregister med data från andra register som innehåller information om sjukvården och befolkningen. När statistik ur registret presenteras går information om enskilda aldrig att utläsa.</p>

    <p>Informationen om dig som patient skyddas av flera lagar som personuppgiftslagen och patientdatalagen. Det innebär att det är mycket strikt reglerat vem som kan få tillgång till uppgifter om dig. Uppgifterna har samma starka skydd som journaluppgifter.</p>

    <p>Om du som patient inte vill vara med i kvalitetsregister har du rätt att välja att inte delta. Säg i så fall till personalen på din behandlande vårdenhet</p>
    <p>Du har också rätt att:</p>
    <ul>
      <li>Kostnadsfritt en gång om året få information om vad som registrerats om dig.</li>
      <li>När som helst få uppgifter om dig rättade eller raderade ur registret. </li>
      <li>Få information om vilka vårdenheter som tagit del av uppgifter om dig och när de har gjort det.</li>
    </ul>
    <p>Om uppgifter om dig hanteras i strid med personuppgiftslagen kan du begära rättelse och i vissa fall få skadestånd. Vill du utnyttja några av dessa rättigheter ska du begära det skriftligen. Vänd dig till personalen på din vårdenhet för att få veta vem du ska kontakta.</p>
  </accordion-group>
</accordion>
