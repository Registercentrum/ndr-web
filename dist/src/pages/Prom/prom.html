
<div class="container">
    <div class="row">
        <div class="col-md-12">
            <h1 class="Page-title">Patientrapporterat utfallsmått (PROM)
                     </h1>
        </div>
    </div>

    <div class="row">
        <div class="col-md-8">
            <div class="Panel">

                <h3>Hur mår du? Får du det stöd du behöver?</h3>

                <p class="lead">Det är tre grundläggande frågor som är viktiga i mötet med diabetesvården. Det är också viktiga frågor att ta med i beräkningen när behandling och hjälpmedel utvärderas för hela den svenska diabetesvården. Du och alla som har diabetes bär på mycket viktig information och kunskap som bara ni kan berätta om.</p>
                <p>Nationella Diabetesregistret (NDR) är ett kvalitetsregister med syfte att förbättra diabetesvården i Sverige. NDR har sedan starten 1996 blivit en naturlig del av diabetesvården och ett viktigt verktyg för förbättringsarbete och forskning. Tack vare NDR har vi idag en bra bild av den medicinska behandlingen och dess resultat. Vad vi inte har med i registret, är hur du med diabetes mår, hur du upplever att vardagen fungerar eller om du får det stöd du behöver. Vi tycker att detta är en mycket viktig aspekt som saknas i NDR idag. För att kunna utvärdera och förbättra diabetesvården så att den blir så bra som möjligt för varje individ arbetar vi med att ta fram en enkät som kan hjälpa till att besvara dessa frågor. En enkät av den här typen kallas för Patientrapporterat utfallsmått och ofta används förkortningen PROM. </p>
                <img style="margin:30px 30px;" src="images/prom.png" alt=""/>
               
                <p>För att ta reda på vad som är viktigt att ha med i enkäten intervjuade vi personer som har diabetes. Kanske är just du en av dem som hjälpt oss? För att kunna göra en enkät som passar för de allra flesta ville vi genom intervjuerna få flera olika perspektiv och därför har vi intervjuat både män och kvinnor i olika åldrar och med olika utbildning och sysselsättningar. Eftersom NDR är ett register för vuxna så vände vi oss till personer över 18 år. Ungefär hälften hade diabetes typ 1 och den andra hälften diabetes typ 2. Det var också en blandning av olika behandlingsformer och hur länge de hade haft diabetes.   </p>
                <p>När vi har arbetat med enkäten har vi frågat flera olika personer om råd, däribland personer med diabetes. Dessutom har Svenska diabetesförbundet och Storstockholms diabetesförening, läkare och sjuksköterskor som jobbar i diabetesvården och personer som jobbar med enkäter på olika sätt varit med. Som ett första test av enkäten gjorde vi fler intervjuer där personer som har diabetes fick testa enkäten. För att ytterligare testa enkäten kommer den att skickas ut till en större grupp personer med diabetes under 2015 – kanske är du en av dem som får den hemskickad. Med hjälp av de svar vi får in kan vi göra tester som hjälper oss att göra en bra enkät.
                    Med bra enkät menar vi en enkät som innehåller frågor som du tycker är viktiga att svara på och som kan vara ett underlag när du går till din sjuksköterska eller läkare i diabetesvården så att du får det stöd som just du behöver. För att fungera som ett sätt att utvärdera vården behöver enkäten också kunna visa om det blir någon förändring i hur man mår eller har det i vardagen efter att man till exempel gått en utbildning om diabetes eller bytt behandling eller hjälpmedel.  </p>
                <p>Som enkäten ser ut nu innehåller den två delar och har totalt 33 frågor. Eftersom vi håller på att testa enkäten kan den komma att se annorlunda ut längre fram. Den första delen handlar om hur du mår och hur du har det. I den delen finns frågor som till exempel: ”Hur har du mått rent allmänt de senaste fyra veckorna?”, ”Oroar du dig för att få för lågt blodsocker?” och ”Hur fungerar det för dig att ta hand om din diabetes i vardagen?” Den andra delen handlar om hur diabetesvården stödjer dig att ta hand om din diabetes. Exempel på frågor i den andra delen är: ”Får du komma till sjuksköterska för din diabetes så ofta som du tycker att du behöver?”, ”Får du prata om det som är viktigt för dig vid besöken för din diabetes?” och ”Hur nöjd är du med de hjälpmedel du har för att mäta ditt sockervärde?”</p>
                <p>
                    Vår förhoppning är att enkäten blir en lika naturlig del diabetesvården som den medicinska delen av NDR är idag. Hur man mår och får det att fungera med sin diabetes är viktigt att ta hänsyn till när man tillsammans med sin läkare eller sjuksköterska pratar om hur det går. NDR kommer också att kunna belysa dessa aspekter när diabetesvården utvärderas för hela Sverige. Det är ingen tvekan om saken, du och andra som har diabetes är en viktig resurs för den fortsatta utvecklingen av diabetesvården. Din uppfattning är viktig!  </p>



            </div>
        </div>


        <div class="col-md-4">
            <div class="Panel  Panel--blue">
                <h4 class="Panel-title">Har du frågor?</h4>
                Om du har några frågor om enkäten eller registreringen av dina uppgifter
                i NDR så är du välkommen att kontakta Ebba Linder på telefon: 0722-50 61 44,
                epost: ebba.linder@registercentrum.se


            </div>
        </div>

    </div>

</div>